---
title: "zhong/tea.nity Bangkok - A traditional tea room with an urban twist"
date: 2023-11-13
categories:
  - "Travel"
tags:
  - "bangkok"
  - "food"
coverImage: "./images/teanity-hero.webp"
public: true
---

วันนี้ตั้งใจไปร้านชา tea.nity เพื่อไปซื้อชานม Tiěguānyīn (เถี่ยกวนอิน) หลังจากที่รอร้านนี้เปิดมาตั้งแต่กลางปี วันนี้ร้านเพิ่งเปิดมาได้ 7 วัน อยู่ในซอยรางน้ำ ถ้าไม่ได้ตั้งใจมาอาจจะไม่ได้สังเกตเลยว่ามีร้านชาอยู่ในนี้

<!--more-->

แผนที่วางไว้ แค่จะซื้อน้ำและคุยกับเจ้าของร้านเล็กน้อยแล้วไปที่อื่นต่อ แต่ปรากฏว่าทุกอย่างผิดคาด เดินผ่านประตูเข้ามาพบบาร์น้ำชาแบบจริงจัง ทำจากโต๊ะไม้ขนาดใหญ่ มีที่นั่งเพียง 5 ที่ เป็นบาร์ที่เจ้าของร้านจะมาชงชา เสิร์ฟชา เล่าสตอรี่ของชา และชวนเราคุย

เมื่อนั่งเรียบร้อย เจ้าของร้านก็จัดแจงเทน้ำเย็น และบรรยายแนะนำเมนูชาจีนต่างๆ อย่างละเอียด ซึ่ง ณ วันที่ไปมีชานม 4 เมนู ชาสกัดเย็น 4 เมนู และชาร้อนอีกจำนวนหนึ่ง จากนั้นจึงจัดเตรียมจอกหลากหลายให้เราได้เลือกใช้สำหรับชาจีน

![](./images/teanity-1.webp)

![](./images/teanity-8.webp)

ชั้น 1 ของบ้านถูกเนรมิตจากพื้นที่ที่ไม่ค่อยได้ใช้งาน มาเปิดเป็นร้านชา ซึ่งแม้จะไม่ต้องเสียค่าเช่ากลางเมืองหลักหลายหมื่น ก็ต้องแลกมาด้วยทำเลลับๆ ที่ไม่ได้พลุกพล่าน

คุณเมย์ หนึ่งในเจ้าของร้านเพิ่งสนใจในชาจริงจังจนเริ่มศึกษาเมื่อ 2 ปีก่อน ด้วยการดื่มชาจีนถ้วยหนึ่งแล้วประหลาดใจว่าทำไมถึงมีกลิ่นดอกไม้ ทั้งที่ไม่มีดอกไม้อยู่ในถ้วย

![](./images/teanity-2.webp)

หลังจากที่สะสมชามาได้หลายชนิดก็อยากเปิดร้านให้คนอื่นได้ลองชิมชาจากจีนและไต้หวัน อยากให้การดื่มชาจีนเป็นสิ่งที่ 'แมส' ในชีวิตประจำวันได้ ซึ่งทักษะภาษาจีนกลางนั้นก็เป็นหนึ่งในสะพานให้ได้เข้าถึงไร่ชาต่างๆ ในไต้หวัน อีกทั้งการไปไต้หวันปีละ 3 ครั้ง ก็ได้สร้างมิตรภาพกับผู้คนที่ไร่ชาด้วย

เจ้าของร้านประทับใจกับทัศนคติของผู้คนที่ไร่ชาที่ต้อนรับอย่างดี และดูตื่นเต้นที่ชาวต่างชาติชอบใจในผลผลิตและวัฒนธรรมใบชาของเขา ซึ่งไร่ชาส่วนใหญ่เป็นไร่เล็ก ธุรกิจครอบครัว และผลผลิตต่อปีไม่ได้เยอะ สิ่งนี้ยิ่งเป็นแรงบันดาลใจในการอยากซัพพอร์ตไร่ชา และหาชาที่ดีมาแนะนำแก่ลูกค้า

คุณเมย์ยังชอบงานประจำที่ทำอยู่ แต่การต้องอยู่กับคอมพิวเตอร์และเครื่องจักรทั้งวันก็ทำให้ไม่ได้ใช้ทักษะ 'ความเป็นมนุษย์' มากนัก ดังนั้นการได้มาพูดคุยกับลูกค้าที่ร้านชาในวันหยุดและหลังเลิกงานจึงเป็นสิ่งประโลมใจได้ดี

<figure>

![](./images/teanity-4.webp)
<figcaption>
ชาร้อน อาหลี่ชาน
</figcaption>
</figure>

ชาร้อนที่เราเลือกเป็นชา Alǐshān（阿里山 - อาหลี่ชาน）คุณอาร์ม เจ้าของร้านคู่กัน แสดงชาให้เราได้เห็นตั้งแต่ยังเป็นใบชาอัดก้อน จนถึงชาในสภาพน้ำท้ายๆ และกลิ่นที่เปลี่ยนไป

> ถ้าคุณไม่ได้อยู่กับห้วงเวลานั้น ก็อาจไม่ทันสังเกตว่าคุณชอบจิบไหนที่สุด

ตัวชามีความหวานสดชื่นคล้ายดอกไม้เบาๆ ทางร้านชงมาทั้งหมด 4 น้ำ และก็ชวนคุยว่าชอบน้ำไหนที่สุด ก่อนจะเน้นแนวคิด 'sip the moment' ของร้าน ว่าถ้าคุณไม่ได้อยู่กับห้วงเวลานั้น ก็อาจจะไม่ทันสังเกตว่าคุณชอบจิบไหนที่สุด

เมนูชานมนั้นเกิดจากโจทย์ที่อยากนำชาจีนเข้ามาอยู่ในชีวิตประจำวันของลูกค้าไทย จึงใช้วิธีทำเป็นชาเย็นและนำนมมาใส่ ซึ่งเป็นประเภทเครื่องดื่มที่คนไทยคุ้นเคยกันอยู่แล้ว

<figure>

![](./images/teanity-3.webp)
<figcaption>
ชานม ตงฟางเหม่ยเหริน
</figcaption>
</figure>

เราสั่งเมนู Dōngfāng Měirén（東方美人 - ตงฟางเหม่ยเหริน）เป็นชาอู่หลงชนิดหนึ่ง เสิร์ฟเป็นชานม ด้วยความที่ยังแยกรสชาติชาไม่ชาญ ขอบรรยายว่าเป็นชาที่มีรสชาติซับซ้อน ให้ความรู้สึกสดชื่น มีความหวานแบบนุ่มลึก และตัวชาผสมนัวรวมกับนมได้ดีมาก ความกลมกล่อมแบบนี้คงเทียบได้กับการชงมัทฉะแบบ cold whisk

หลังจากนั่งคุยมากว่าสองชั่วโมง ก็ได้เวลาออกเดินทางไปทำธุระต่อ คุณเมย์และคุณอาร์มก็ออกมาส่งหน้าร้านและโบกมือลากัน เป็นการสิ้นสุดมื้อชาที่น่าประทับใจ

* * *

โซนชาเย็นเปิดถึง 5 โมง ในชื่อ tea.nity (ทีนิตี้) และโซนชาร้อนเปิดถึง 4 ทุ่มในชื่อ zhòng.bkk (จ้ง) โดยจะหรี่ไฟลงให้คล้ายบาร์ (ร้านปิดทุกวันพุธ)

- [Google Maps](https://maps.app.goo.gl/NQwdH2AkRbUwfGJh7)

- [Instagram](https://www.instagram.com/tea.nity)

![](./images/teanity-6.webp)

![](./images/teanity-5.webp)

![](./images/teanity-7.webp)
